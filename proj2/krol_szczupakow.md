# Król Szczupaków

## Punktacja

3

## Wstęp
Czy znowu implementowałeś publiczne statyczne klasy przez całą noc i wstałeś zmęczony następnego dnia? Czy nie zastanawiałeś się jak potoczyłoby się twoje życie gdybyś zamiast na mat-inf poszedł do technikum rybackiego? Czy chciałbyś, zamiast martwić się sesją, myśleć o najbliższym połowie? Jeżeli na którekolwiek pytanie odpowiedziałeś twierdząco, istnieje dla ciebie idealne rozwiązanie - gra Król Szczupaków!

## Dzień jest długi
Każdego ranka wybierz łowisko, do którego się udasz, łów ryby, a po ciężkim dniu sprzedaj w sklepie swoje zdobycze i kup nowy sprzęt i zapasy.

## Zwiedzaj świat
Do wyboru masz kilka łowisk, każde kolejne zawiera cięższe do złapania, ale też bardziej cenione przez sklepikarza ryby. Dobrze się zastanów, ponieważ zostaniesz tam już do końca dnia, jako że później wszystkie dogodne miejsca wędkarskie zostaną zajęte. Na ostatnie łowisko - leże Króla Szczupaków, możesz udać się dopiero wtedy, kiedy zdobędziesz najlepszy sprzęt.

## Łów ryby
Siedząc nad jeziorem co jakiś czas ryba złapie przynętę i rozpocznie się sekwencja zręcznościowa. Mechanika jest inspirowana (mówiąc po polsku ukradziona) grą Stardew Valley (tu można zobaczyć, jak ma to wyglądać https://youtu.be/hsmfeRzLJdk?t=56). Na pasku pojawią się ikonka ryby oraz nasz pasek wędki. Celem jest podążanie paskiem wędki za ikonką ryby. Kiedy ryba znajduje się w pasku wędki to pasek postępu wypełnia się, jeżeli natomiast ryba jest poza paskiem wędki to pasek postępu spada. Gdy pasek postępu wypełni się to ryba jest złapana, gdy będzie pusty to ryba ucieka. Ryba wybiera pewne miejsce na pasku, następnie porusza się z jakąś prędkością w to miejsce, a po chwili wybiera nowe miejsce, do którego się uda. Ryba oprócz łusek i ości, składa się parametrów określających jak szybko porusza się na pasku oraz jak szybko wybierze nowe miejsce. Paskiem wędki sterujemy za pomocą strzałek. Ryb nie można jednak łowić w nieskończoność, na łowisku możemy przesiadywać od 5 do 15, a każda godzina w grze to pół minuty czasu rzeczywistego (wartość przykładowa, zależy od tego jak bardzo zapalonym wędkarzem jest programista). Dodatkowo wędkarz już nie jest w tak świetnej kondycji jak kiedyś, przez co w ciągu dnia może złowić tylko określoną liczbę ryb. Dzień kończy się po upływie czasu lub kiedy wędkarzowi skończy się energia.

## Rób zakupy
Po całym dniu łowienia wędkarz sprzedaje wszystkie ryby w sklepie i zarobione pieniądze może wydać na różne rzeczy. Przede wszystkim może ulepszyć swój sprzęt. Lepsza wędka zwiększy pasek, w którym należy utrzymywać rybę podczas łowienia, bardziej atrakcyjna przynęta sprawi, że ryby będą częściej się pojawiały, a droższy kołowrotek zwiększy responsywność wędki i pasek będzie poruszał się szybciej. Nie samą wędką jednak człowiek żyje - można jeszcze kupić elementy podstawowej diety każdego szanującego się wędkarza - kiełbasę i tanie napoje wyskokowe. Zjedzenie kiełbasy daję wędkarzowi dodatkową energię, przez co może złapać więcej ryb, a wypity trunek zwiększa prędkość ładowania się pasku postępu przez jakiś czas.

## Największa z ryb
Celem gry jest zdobycie najlepszego wyposażenia, aby udać się do leża Króla Szczupaków i go złapać, po tym gra się kończy a nasz wędkarz zyskuje uznanie, sławę i posadę prezesa w Polskim Związku Wędkarskim. Życzę miłego łowienia i pamiętaj złotą myśl, którą przeczytałem na forum wędkarskim podczas pisania tego opisu - „Zawsze jest dobry dzień na ryby. Tylko ryby czasem o tym nie wiedzą.”
